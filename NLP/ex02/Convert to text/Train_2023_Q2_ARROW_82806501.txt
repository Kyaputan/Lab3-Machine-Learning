วันที่ 9 สิงหาคม 2566
เรื่อง ชี้แจงผลการดำเนินงานสำหรับงวดไตรมาส 2 สิ้นสุด วันที่ 30 มิถุนายน 2566
เรียน กรรมการและผู้จัดการ
ตลาดหลักทรัพย์แห่งประเทศไทย
บริษัท แอร์โรว์ ซินดิเคท จำกัด(มหาชน) (“บริษัท”) ขอชี้แจงผลการดำเนินงานสำหรับงวดไตรมาส 2 สิ้นสุด วันที่
30 มิถุนายน 2566 โดยบริษัท มีกำไรสุทธิ 33.37 ล้านบาท ลดลง 11.65 ล้านบาท หรือลดลงร้อยละ 25.88 เมื่อเปรียบเทียบ
กับงวดเดียวกันของปีก่อน ซึ่งมีกำไรสุทธิ 45.01 ล้านบาท เนื่องจาก
1. บริษัทมีรายได้จากการขายและบริการเพิ่มขึ้น 13.19 ล้านบาท หรือเพิ่มขึ้นร้อยละ 1.99 จากงวดเดียวกันของปีก่อน ส่วน
ใหญ่เกิดจากลูกค้ามีความต้องการใช้สินค้าเพิ่มขึ้น
2. กำไรขั้นต้นจากการขายและบริการเพิ่มขึ้น 8.36 ล้านบาท หรือเพิ่มขึ้นร้อยละ 7.08 จากงวดเดียวกันของปีก่อน เนื่องจาก
หลายปัจจัย ได้แก่
• ต้นทุนวัตถุดิบเหล็กซึ่งเป็นต้นทุนหลักของบริษัท เริ่มลดลงและอยู่ในระดับทรงตัว ถึงปัจจุบัน โดยบริษัทมีนโยบายเพิ่ม
ยอดขายเพื่อให้ผลิตสินค้าได้เต็มกำลังผลิต
• กำไรขั้นต้น และอัตรากำไรขั้นต้นเพิ่มขึ้น เนื่องจากต้นทุนวัตถุดิบเหล็กมีราคาลดลง ขณะที่การปรับราคาขายสินค้า
และบริการบางรายการขี้นแล้ว อย่างไรก็ตาม บริษัทมีนโยบายปรับราคาขายให้เป็นไปตามราคาตลาดควบคู่กับการ
รักษาอัตรากำไรขั้นต้นในระดับที่สามารถแข่งขันได้
3. รายได้อื่นลดลง 0.74 ล้านบาท หรือลดลงร้อยละ 5.71 จากงวดเดียวกันของปีก่อน โดยมีรายได้จากการขายทรัพย์สิน
กำไรจากอัตราแลกเปลี่ยน และการรับคืนค่าอากรจากการนำเข้าวัตถุดิบลดลง
4. ต้นทุนในการจัดจำหน่ายเพิ่มขึ้น 4.59 ล้านบาท หรือเพิ่มขึ้นร้อยละ 18.77 จากงวดเดียวกันของปีก่อน ส่วนใหญ่เกิดจาก
ค่าขนส่งสินค้า และค่าส่งเสริมการขายเพิ่มขึ้น
5. ค่าใช้จ่ายในการบริหารเพิ่มขึ้น 18.41 ล้านบาท หรือเพิ่มขึ้นร้อยละ 41.53 จากงวดเดียวกันของปีก่อน เนื่องจาก มีสำรอง
หนี้สงสัยจะสูญเพิ่มขึ้น
6. ต้นทุนทางการเงิน-ดอกเบี้ยจ่ายเพิ่มขึ้น 0.94 ล้านบาท หรือเพิ่มขึ้นร้อยละ 22.96 จากงวดเดียวกันของปีก่อน โดยกลุ่ม
บริษัทมีการซื้อวัตถุดิบโดยใช้สินเชื่อจากสถาบันการเงินเพิ่มขึ้นและอัตราดอกเบี้ยจ่ายเพิ่มขึ้น ทำให้ดอกเบี้ยจ่ายเพิ่มขึ้น
อย่างไรก็ตามบริษัทยังมีความแข็งแกร่งทางการเงิน และมีความสามารถในการชำระหนี้สินและดอกเบี้ยได้
7. ภาษีเงินได้นิติบุคคลลดลง 4.67 ล้านบาท หรือ ลดลงร้อยละ 35.70 จากงวดเดียวกันของปีก่อน เนื่องจากกำไรจากการ
ดำเนินงานลดลง
จึงเรียนมาเพื่อโปรดทราบ
ขอแสดงความนับถือ
(นายธานินทร์ ตันประวัติ)
กรรมการผู้จัดการ
